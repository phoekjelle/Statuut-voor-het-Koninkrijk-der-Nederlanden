# Hoofdstuk 1. Algemene bepalingen

### Artikel 1. Federale staat
1. Het Koninkrijk is een federale staat, samengesteld uit landen.
2. Aruba, Curaçao, Nederland en Sint-Maarten zijn de landen binnen het Koninkrijk.
3. Bij rijkswet kunnen de eilanden Bonaire, Saba en Sint-Eustatius elk een land binnen het Koninkrijk worden, zoals bedoeld in het vorige lid; hieraan zal een referendum voorafgaan waarin een meerderheid van ja-stemmen vereist is, anders zal landwording geen doorgang vinden.
4. Alles wat verder het referendum betreft wordt geregeld bij organieke rijkswet.

### Artikel 2. Democratische rechtsstaat
1. Het Koninkrijk is een democratische rechtsstaat.
2. Het Koninkrijk respecteert en waarborgt:
     - de menselijke waardigheid;
     - de gelijkheid van iedereen voor de wet;
     - de rechtszekerheid en de toegankelijkheid van het recht;
     - het algemeen kiesrecht voor volwassenen in een parlementair meerpartijenstelsel;
     - de regelmatigheid van democratische verkiezingen;
     - de overige fundamentele menselijke rechten en vrijheden.

### Artikel 3. Koning
1. De Koning is het symbool van de natie en de eenheid van het volk; hij ontleent zijn positie aan de wil van het volk, bij wie de soevereine macht berust.
2. Voor de opvolging van de troon wordt Willem I, Prins van Oranje-Nassau als stamvader beschouwd.
3. Het koningschap vererft of gaat in buitengewone omstandigheden anders over volgens regels te stellen bij organieke rijkswet. 
4. De organieke rijkswet regelt:
     - geldelijke voorzieningen voor de Koning;
     - de waarneming van het koningschap in buitengewone omstandigheden.

#### Overgangsbepaling
Vóórdat een organieke rijkswet met betrekking tot de leden 3 en 4 is aangenomen, worden deze leden geacht niet te bestaan: de bepalingen in de Grondwet blijven tot die tijd van kracht.

### Artikel 4. Oppergezag van het Statuut
1. Dit Statuut is de hoogste wet binnen het Koninkrijk; wettelijke voorschriften blijven buiten toepassing, indien die toepassing niet verenigbaar is met de bepalingen van het Statuut of de beginselen van de democratische rechtsstaat.
2. De bevoegdheden die niet uitdrukkelijk bij of krachtens het Statuut of de rijkswet aan de federale overheid zijn gedeligeerd, noch bij het Statuut aan de landen verboden zijn, zijn voorbehouden aan de respectievelijke wetgevende machten van de landen.
3. Elk der landen behartigt zelfstandig zijn eigen bevoegdheden, maar de belangen van de federale overheid zijn mede een voorwerp van zorg voor de landen.

### (Artikel 5. Staatsinrichting van de landen)
1. (De staatsinrichting van de landen vindt regeling in hun respectievelijke Staatsregelingen, maar de staatsinrichting van Nederland vindt om enkel historische redenen regeling in de Grondwet. Om het Statuut beter leesbaar te houden wordt met de Staatsregelingen van de landen mede de Grondwet als Staatsregeling van Nederland bedoeld.)
2. (Elk land wijzigt zijn Staatsregeling bij wet; het parlement kan het ontwerp van een zodanige wet niet aannemen dan met twee derden der uitgebrachte stemmen.)
