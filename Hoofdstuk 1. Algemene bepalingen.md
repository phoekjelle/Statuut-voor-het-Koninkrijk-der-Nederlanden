# Hoofdstuk 1. Algemene bepalingen
### Artikel 1. Oppergezag van het Statuut
Dit Statuut is de hoogste wet van het Koninkrijk; elke wet of regel die met het Statuut in strijd is, mist rechtskracht, en de verplichtingen die het Statuut oplegt, moeten worden nageleefd.
### Artikel 2. Democratische rechtsstaat
1. Het Koninkrijk der Nederlanden is een democratische rechtsstaat.
2. De democratische rechtsstaat waarborgt:
    - de menswaardigheid en de mensenrechten;
    - de rechtsgelijkheid en de rechtstoegankelijkheid;
    - de rechtszekerheid en het legaliteitsbeginsel;
    - de onafhankelijkheid van de rechtspraak;
    - het algemeen kiesrecht voor volwassenen;
    - de vertrouwensregel in het parlementaire meerpartijenstelsel;
    - de overige fundamentele rechtsbeginselen.
### Artikel 3. Grondgebied
1. Het Koninkrijk omvat de landen Aruba, Cura√ßao, Nederland en Sint Maarten.
2. Bonaire, Saba en Sint Eustatius kunnen elk bij rijkswet aan de opsomming in het vorige lid worden toegevoegd, maar dit vereist een meerderheid van ja-stemmen in een op dat eiland bij of krachtens de Nederlandse wet gehouden referendum. De uitslag van het referendum is bindend; het is de wil van het volk. Het referendum mag geen kiesdrempel hebben.
### Artikel 4. De Koning
De Koning is het symbool van de natie en de eenheid van het volk; hij ontleent zijn positie aan de wil van het volk, bij wie de soevereine macht berust.
### Artikel 5. Delegatie van bevoegdheden
De bevoegdheden die niet uitdrukkelijk bij of krachtens het Statuut, of in gemeen overleg bij of krachtens rijkswet, aan het Koninkrijk zijn gedelegeerd, noch door het Statuut aan de landen verboden, zijn voorbehouden aan respectievelijk de landen of het volk.

